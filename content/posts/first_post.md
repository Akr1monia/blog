---
title: Una scia inquietante di sabotaggi nel baltico
date: 2024-12-03
description: Cavi ottici danneggiati in Finlandia
draft: false
summary: Nuovo disservizio per danno ad un cavo di telecomunicazioni. Stavolta si tratta di un dotto terrestre, che collega Finlandia e Svezia, di proprietà della società GlobalConnect.
toc: true
---

*Nuovo disservizio per danno ad un cavo di telecomunicazioni. Stavolta si tratta di un dotto terrestre, che collega Finlandia e Svezia, di proprietà della società GlobalConnect.*

### Danni parziali
La denuncia proviene dall’azienda stessa, attualmente impegnata nella riparazione del danno.
Due squarci distinti hanno causato una parziale interruzione **del servizio internet in Finlandia lunedì 2 dicembre nel pomeriggio** (16:00 ora locale), colpendo almeno 6.000 utenti privati e 100 aziende.


### L'ultimo di una serie
Il governo di Helsinki ha avviato indagini sull’accaduto.  
_"Alla luce di quanto accaduto e date le circostanze, si sospetta **un sabotaggio**_" ha dichiarato il ministro svedese Carl-Oskar Bohlin.

L’evento segue di poche **settimane l’incidente del 17-18 novembre** in cui sono stati recisi due cavi sottomarini nelle acque territoriali svedesi del Baltico.

Questi collegavano rispettivamente Lituania e Svezia (17 novembre, cavo BCS East-West Interlink) e Finlandia e Germania (18 novembre, cavo C-Lion 1). Sospettata numero uno di quello che **il ministro della difesa tedesco Boris Pistorius** ha definito _“un’azione ibrida“_ è la nave mercantile cinese Yi Peng 3 la quale pare abbia danneggiato i cavi colpendoli con l’ancora, accidentalmente o meno.

{{< figure src="img/yipeng3.png"  width="auto" >}}

### Attacco russo?
La Svezia ha formalmente richiesto che l'imbarcazione ritorni nelle acque territoriali per poter proseguire le indagini. Ovviamente non mancano insinuazioni di un **atto bellico** **russo**.

Il Cremlino respinge fermamente.

Sul disservizio di lunedì pomeriggio è ancora presto per trarre conclusioni, certo rimane il sospetto del dolo, soprattutto per l’insolito concatenarsi degli avvenimenti.

La polizia finlandese, al momento, non ha aperto indagini penali e sta accertando i fatti in collaborazione con gli enti di riferimento.

{{< figure src="/blog/posts/mappa_incidenti.png"  width="auto" >}}

### La spina dorsale del mondo
Sono le fibre ottiche, sottili capelli di vetro, a connettere in maniera capillare tutte le moderne infrastrutture assicurando continuità di servizio, comunicazione e soprattutto informazione.

I cavi sottomarini che proteggono quest’anima fragile costituiscono un’ossatura (backbone) di polietilene e acciaio attraverso cui **transita il 97% del traffico internet** (ai satelliti e all’IoT rimane poco meno del 3%).

Sono infrastrutture estremamente solide, progettate per resistere a intemperie e potenziali disturbi della fauna marina. Stando alla Cable Protection Committee ogni anno si verificano circa 150/ 200 violazioni, principalmente date dall’errore umano. Le riparazioni possono chiedere settimane a seconda della profondità e del danno. Il cavo che collega Helsinki a Rostock, il C-Lion 1 è stato riparato proprio alla fine di novembre

### Incidente o sabotaggio?
Incidente non significa per forza sabotaggio ed è realistico pensare che l’ancora di un mercantile possa per un problema tecnico o errore dell’equipaggio calarsi in mare aperto.

Nonostante ciò, è lecito chiedersi se sia verosimile che la Yi peng 3 abbia trascinato per oltre 100 miglia nautiche (dal primo al secondo cavo) un peso di diverse tonnellate sul letto del mar Baltico senza accorgersene.

Non solo, il tracciamento **GPS** dell’imbarcazione (per altro consultabile da tutti tramite il sistema AIS) **registra diversi buchi** quando la nave **transitava in zone limitrofe ai cavi.**

### Navigazione al buio
In altre parole, durante parte della navigazione la Yi peng 3 aveva i sistemi di localizzazione offline, era “al buio”, disconnessa, come lo sono adesso le migliaia di finlandesi che aspettano l’intervento della GlobalConnect.

Resta da domandarsi se in qualche modo **gli avvenimenti siano collegati** e chi sia il mandante, sempre se di sabotaggi si tratta.

I moventi sicuramente non mancano: le due principali vittime, Finlandia e Svezia, sono entrate nella **NATO** poco dopo l'invasione russa dell'Ucraina.